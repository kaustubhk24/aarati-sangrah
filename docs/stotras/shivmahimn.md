---
sidebar_position: 17
slug: /shiv-mahimna-stotra
---
#  शिवमहिम्नः स्तोत्रम् 


 महिम्नः पारं ते परमविदुषो यद्यसदृशी<br />
स्तुतिर्ब्रह्मादीनामपि तदवसन्नास्त्वयि गिरः।<br />
अथाऽवाच्यः सर्वः स्वमतिपरिमाणावधि गृणन्<br />
ममाप्येष स्तोत्रे हर निरपवादः परिकरः॥ १ ॥<br />
अतीतः पंथानं तव च महिमा वाङ्मनसयोः<br />
अतद्व्यावृत्त्या यं चकितमभिधत्ते श्रुतिरपि।<br />
स कस्य स्तोतव्यः कतिविधगुणः कस्य विषयः<br />
पदे त्वर्वाचीने पतति न मनः कस्य न वचः॥ २॥<br />
मधुस्फीता वाचः परममृतं निर्मितवतः<br />
तव ब्रह्मन् किं वागपि सुरगुरोर्विस्मयपदम्।<br />
मम त्वेतां वाणीं गुणकथनपुण्येन भवतः<br />
पुनामीत्यर्थेऽस्मिन् पुरमथन बुद्धिर्व्यवसिता॥ ३॥<br />
तवैश्वर्यं यत्तज्जगदुदयरक्षाप्रलयकृत्<br />
त्रयीवस्तु व्यस्तं तिस्रुषु गुणभिन्नासु तनुषु।<br />
अभव्यानामस्मिन् वरद रमणीयामरमणीं<br />
विहन्तुं व्याक्रोशीं विदधत इहैके जडधियः॥ ४॥<br />
किमीहः किंकायः स खलु किमुपायस्त्रिभुवनं<br />
किमाधारो धाता सृजति किमुपादान इति च।<br />
अतर्क्यैश्वर्ये त्वय्यनवसर दुःस्थो हतधियः<br />
कुतर्कोऽयं कांश्चित् मुखरयति मोहाय जगतः<br />
॥ ५॥ अजन्मानो लोकाः किमवयववन्तोऽपि जगतां<br />
अधिष्ठातारं किं भवविधिरनादृत्य भवति।<br />
अनीशो वा कुर्याद् भुवनजनने कः परिकरो<br />
यतो मन्दास्त्वां प्रत्यमरवर संशेरत इमे॥ ६॥<br />
त्रयी साङ्ख्यं योगः पशुपतिमतं वैष्णवमिति<br />
प्रभिन्ने प्रस्थाने परमिदमदः पथ्यमिति च।<br />
रुचीनां वैचित्र्यादृजुकुटिल नानापथजुषां<br />
नृणामेको गम्यस्त्वमसि पयसामर्णव इव॥ ७॥<br />
महोक्षः खट्वाङ्गं परशुरजिनं भस्म फणिनः<br />
कपालं चेतीयत्तव वरद तन्त्रोपकरणम्।<br />
सुरास्तां तामृद्धिं दधति तु भवद्भूप्रणिहितां<br />
न हि स्वात्मारामं विषयमृगतृष्णा भ्रमयति॥ ८॥<br />
ध्रुवं कश्चित् सर्वं सकलमपरस्त्वध्रुवमिदं<br />
परो ध्रौव्याऽध्रौव्ये जगति गदति व्यस्तविषये।<br />
समस्तेऽप्येतस्मिन् पुरमथन तैर्विस्मित इव<br />
स्तुवन् जिह्रेमि त्वां न खलु ननु धृष्टा मुखरता॥ ९॥<br />
तवैश्वर्यं यत्नाद् यदुपरि विरिञ्चिर्हरिरधः<br />
परिच्छेतुं यातावनिलमनलस्कन्धवपुषः।<br />
ततो भक्तिश्रद्धा-भरगुरु-गृणद्भ्यां गिरिश यत्<br />
स्वयं तस्थे ताभ्यां तव किमनुवृत्तिर्न फलति॥ १०॥<br />
अयत्नादासाद्य त्रिभुवनमवैरव्यतिकरं<br />
दशास्यो यद्बाहूनभृत-रणकण्डू-परवशान्।<br />
शिरःपद्मश्रेणी-रचितचरणाम्भोरुह-बलेः<br />
स्थिरायास्त्वद्भक्तेस्त्रिपुरहर विस्फूर्जितमिदम्॥ ११॥<br />
अमुष्य त्वत्सेवा-समधिगतसारं भुजवनं<br />
बलात् कैलासेऽपि त्वदधिवसतौ विक्रमयतः।<br />
अलभ्यापातालेऽप्यलसचलितांगुष्ठशिरसि<br />
प्रतिष्ठा त्वय्यासीद् ध्रुवमुपचितो मुह्यति खलः॥ १२॥<br />
यदृद्धिं सुत्राम्णो वरद परमोच्चैरपि सतीं<br />
अधश्चक्रे बाणः परिजनविधेयत्रिभुवनः।<br />
न तच्चित्रं तस्मिन् वरिवसितरि त्वच्चरणयोः<br />
न कस्याप्युन्नत्यै भवति शिरसस्त्वय्यवनतिः॥ १३॥<br />
अकाण्ड-ब्रह्माण्ड-क्षयचकित-देवासुरकृपा<br />
विधेयस्याऽऽसीद् यस्त्रिनयन विषं संहृतवतः।<br />
स कल्माषः कण्ठे तव न कुरुते न श्रियमहो<br />
विकारोऽपि श्लाघ्यो भुवन-भय- भङ्ग- व्यसनिनः॥ १४॥<br />
असिद्धार्था नैव क्वचिदपि सदेवासुरनरे<br />
निवर्तन्ते नित्यं जगति जयिनो यस्य विशिखाः।<br />
स पश्यन्नीश त्वामितरसुरसाधारणमभूत्<br />
स्मरः स्मर्तव्यात्मा न हि वशिषु पथ्यः परिभवः॥ १५॥<br />
मही पादाघाताद् व्रजति सहसा संशयपदं<br />
पदं विष्णोर्भ्राम्यद् भुज-परिघ-रुग्ण-ग्रह- गणम्।<br />
मुहुर्द्यौर्दौस्थ्यं यात्यनिभृत-जटा-ताडित-तटा<br />
जगद्रक्षायै त्वं नटसि ननु वामैव विभुता॥ १६॥<br />
विय-द्व्या पी तारा-गण-गुणित-फेनोद्गम-रुचिः<br />
प्रवाहो वारां यः पृषतलघुदृष्टः शिरसि ते।<br />
जगद्द्वीपाकारं जलधिवलयं तेन कृतमिति<br />
अनेनैवोन्नेयं धृतमहिम दिव्यं तव वपुः॥ १७॥<br />
रथः क्षोणी यन्ता शतधृतिरगेन्द्रो धनुरथो<br />
रथाङ्गे चन्द्रार्कौ रथ-चरण-पाणिः शर इति।<br />
दिधक्षोस्ते कोऽयं त्रिपुरतृणमाडम्बर विधिः<br />
विधेयैः क्रीडन्त्यो न खलु परतन्त्राः प्रभुधियः॥ १८॥<br />
हरिस्ते साहस्रं कमल बलिमाधाय पदयोः<br />
यदेकोने तस्मिन् निजमुदहरन्नेत्रकमलम्।<br />
गतो भक्त्युद्रेकः परिणतिमसौ चक्रवपुषः<br />
त्रयाणां रक्षायै त्रिपुरहर जागर्ति जगताम्॥ १९॥<br />
क्रतौ सुप्ते जाग्रत् त्वमसि फलयोगे क्रतुमतां<br />
क्व कर्म प्रध्वस्तं फलति पुरुषाराधनमृते।<br />
अतस्त्वां सम्प्रेक्ष्य क्रतुषु फलदान-प्रतिभुवं<br />
श्रुतौ श्रद्धां बध्वा दृढपरिकरः कर्मसु जनः॥ २०॥<br />
क्रियादक्षो दक्षः क्रतुपतिरधीशस्तनुभृतां<br />
ऋषीणामार्त्विज्यं शरणद सदस्याः सुर-गणाः।<br />
क्रतुभ्रंशस्त्वत्तः क्रतुफल-विधान-व्यसनिनः<br />
ध्रुवं कर्तुं श्रद्धा विधुरमभिचाराय हि मखाः॥ २१॥<br />
प्रजानाथं नाथ प्रसभमभिकं स्वां दुहितरं<br />
गतं रोहिद् भूतां रिरमयिषुमृष्यस्य वपुषा।<br />
धनुष्पाणेर्यातं दिवमपि सपत्राकृतममुं<br />
त्रसन्तं तेऽद्यापि त्यजति न मृगव्याधरभसः॥ २२॥<br />
स्वलावण्याशंसा धृतधनुषमह्नाय तृणवत्<br />
पुरः प्लुष्टं दृष्ट्वा पुरमथन पुष्पायुधमपि।<br />
यदि स्त्रैणं देवी यमनिरत-देहार्ध-घटनात्<br />
अवैति त्वामद्धा बत वरद मुग्धा युवतयः॥ २३॥<br />
श्मशानेष्वाक्रीडा स्मरहर पिशाचाः सहचराः<br />
चिता-भस्मालेपः स्रगपि नृकरोटी-परिकरः।<br />
अमङ्गल्यं शीलं तव भवतु नामैवमखिलं<br />
तथापि स्मर्तॄणां वरद परमं मङ्गलमसि॥ २४॥<br />
मनः प्रत्यक् चित्ते सविधमविधायात्त-मरुतः<br />
प्रहृष्यद्रोमाणः प्रमद-सलिलोत्सङ्गति-दृशः।<br />
यदालोक्याह्लादं ह्रद इव निमज्यामृतमये<br />
दधत्यन्तस्तत्त्वं किमपि यमिनस्तत् किल भवान्॥ २५॥<br />
त्वमर्कस्त्वं सोमस्त्वमसि पवनस्त्वं हुतवहः<br />
त्वमापस्त्वं व्योम त्वमु धरणिरात्मा त्वमिति च।<br />
परिच्छिन्नामेवं त्वयि परिणता बिभ्रति गिरं<br />
न विद्मस्तत्तत्त्वं वयमिह तु यत् त्वं न भवसि॥ २६॥<br />
त्रयीं तिस्रो वृत्तीस्त्रिभुवनमथो त्रीनपि सुरान्<br />
अकाराद्यैर्वर्णैस्त्रिभिरभिदधत् तीर्णविकृति।<br />
तुरीयं ते धाम ध्वनिभिरवरुन्धानमणुभिः<br />
समस्त-व्यस्तं त्वां शरणद गृणात्योमिति पदम्॥ २७॥<br />
भवः शर्वो रुद्रः पशुपतिरथोग्रः सहमहान्<br />
तथा भीमेशानाविति यदभिधानाष्टकमिदम्।<br />
अमुष्मिन् प्रत्येकं प्रविचरति देव श्रुतिरपि<br />
प्रियायास्मैधाम्ने प्रणिहित-नमस्योऽस्मि भवते॥ २८॥<br />
नमो नेदिष्ठाय प्रियदव दविष्ठाय च नमः<br />
नमः क्षोदिष्ठाय स्मरहर महिष्ठाय च नमः।<br />
नमो वर्षिष्ठाय त्रिनयन यविष्ठाय च नमः<br />
नमः सर्वस्मै ते तदिदमतिसर्वाय च नमः॥ २९॥<br />
बहुल-रजसे विश्वोत्पत्तौ भवाय नमो नमः<br />
प्रबल-तमसे तत् संहारे हराय नमो नमः।<br />
जन-सुखकृते सत्त्वोद्रिक्तौ मृडाय नमो नमः<br />
प्रमहसि पदे निस्त्रैगुण्ये शिवाय नमो नमः॥ ३०॥<br />
कृश-परिणति-चेतः क्लेशवश्यं क्व चेदं<br />
क्व च तव गुण-सीमोल्लङ्घिनी शश्वदृद्धिः।<br />
इति चकितममन्दीकृत्य मां भक्तिराधाद्<br />
वरद चरणयोस्ते वाक्य-पुष्पोपहारम्॥ ३१॥<br />
असित-गिरि-समं स्यात् कज्जलं सिन्धु-पात्रे<br />
सुर-तरुवर-शाखा लेखनी पत्रमुर्वी।<br />
लिखति यदि गृहीत्वा शारदा सर्वकालं<br />
तदपि तव गुणानामीश पारं न याति॥ ३२॥<br />
असुर-सुर-मुनीन्द्रैरर्चितस्येन्दु-मौलेः<br />
ग्रथित-गुणमहिम्नो निर्गुणस्येश्वरस्य।<br />
सकल-गण-वरिष्ठः पुष्पदन्ताभिधानः<br />
रुचिरमलघुवृत्तैः स्तोत्रमेतच्चकार॥ ३३॥<br />
अहरहरनवद्यं धूर्जटेः स्तोत्रमेतत्<br />
पठति परमभक्त्या शुद्ध-चित्तः पुमान् यः।<br />
स भवति शिवलोके रुद्रतुल्यस्तथाऽत्र<br />
प्रचुरतर-धनायुः पुत्रवान् कीर्तिमांश्च॥ ३४॥<br />
महेशान्नापरो देवो महिम्नो नापरा स्तुतिः।<br />
अघोरान्नापरो मन्त्रो नास्ति तत्त्वं गुरोः परम्॥ ३५॥<br />
दीक्षा दानं तपस्तीर्थं ज्ञानं यागादिकाः क्रियाः।<br />
महिम्नस्तव पाठस्य कलां नार्हन्ति षोडशीम्॥ ३६॥<br />
कुसुमदशन-नामा सर्व-गन्धर्व-राजः<br />
शशिधरवर-मौलेर्देवदेवस्य दासः।<br />
स खलु निज-महिम्नो भ्रष्ट एवास्य रोषात्<br />
स्तवनमिदमकार्षीद् दिव्य-दिव्यं महिम्नः॥ ३७॥<br />
सुरगुरुमभिपूज्य स्वर्ग-मोक्षैक-हेतुं<br />
पठति यदि मनुष्यः प्राञ्जलिर्नान्य-चेताः।<br />
व्रजति शिव-समीपं किन्नरैः स्तूयमानः<br />
स्तवनमिदममोघं पुष्पदन्तप्रणीतम्॥ ३८॥<br />
आसमाप्तमिदं स्तोत्रं पुण्यं गन्धर्व-भाषितम्।<br />
अनौपम्यं मनोहारि सर्वमीश्वरवर्णनम्॥ ३९॥<br />
इत्येषा वाङ्मयी पूजा श्रीमच्छङ्कर-पादयोः।<br />
अर्पिता तेन देवेशः प्रीयतां मे सदाशिवः॥ ४०॥<br />
तव तत्त्वं न जानामि कीदृशोऽसि महेश्वर।<br />
यादृशोऽसि महादेव तादृशाय नमो नमः॥ ४१॥<br />
एककालं द्विकालं वा त्रिकालं यः पठेन्नरः।<br />
सर्वपाप-विनिर्मुक्तः शिव लोके महीयते॥ ४२॥<br />
श्री पुष्पदन्त-मुख-पङ्कज-निर्गतेन<br />
स्तोत्रेण किल्बिष-हरेण हर-प्रियेण।<br />
कण्ठस्थितेन पठितेन समाहितेन<br />
सुप्रीणितो भवति भूतपतिर्महेशः॥ ४३॥<br />
॥ इति श्री पुष्पदन्त विरचितं शिवमहिम्नः स्तोत्रं समाप्तम्॥<br />
<br />
<span class='index-text'> shiv mahimn stotra stotram </span>