---
slug: /satyanarayan-aarati
sidebar_position: 8
---
# श्री सत्यनारायण महाराज आरती

## जय जय दीनदयाळा सत्यनारायण देवा 

जय जय दीनदयाळा सत्यनारायण देवा ॥<br />
पंचारति ओवाळूं श्रीपति तुज भक्तिभावा ॥ ध्रु० ॥

विधियुक्त पूजुनी करिती पुराण श्रवण ॥<br />
परिमलद्रव्यांसहित पुष्पमाळा अर्पून ॥<br />
घृतयुक्तशर्करामिश्रित गोधूमचूर्ण ॥<br />
प्रसाद भक्षण करितां तूं त्यां प्रसन्न नारायण ॥ जय० ॥ १ ॥

शतानंदे विप्रें पूर्वी व्रत हें आचरिलें ॥<br />
दरिद्र दवडुनि अंतीं त्यातें मोक्षपदा नेलें ॥<br />
त्यापासुनि हें व्रत या कलियुगीं सकळां श्रुत झालें ॥<br />
भावार्थें पूजितां सर्वां इच्छित लाधलें ॥ जय० ॥ २ ॥

साधुवैश्यें संततिसाठीं तुजला प्रार्थियलें ॥<br />
इच्छित पुरतां मदांध होऊनि व्रत न आचरिलें ॥<br />
त्या पापानें संकटिं पडुनी दुःखहि भोगीलें ॥<br />
स्मृति हो‍उनि आचरितां व्रत त्या तुवांचि उद्ध्रिलें ॥ जय० ॥ ३ ॥

प्रसाद विसरुनि पतिभेटीला कलावती गेली ॥<br />
क्षोभ तुझा होतांचि तयाची नौका बुडाली ॥<br />
अंगध्वजरायासी यापरि दुःखस्थिति आली ॥<br />
मृतवार्ता शतपुत्रांची सत्वर कर्णीं परिसीली ॥ जय० ॥४ ॥

पुनरपि पूजुनि प्रसाद ग्रहण करितां तत्क्षणीं ॥<br />
पतिची नौका तरली देखे कलावती नयनीं ॥<br />
अंगध्वजरायासी पुत्र भेटति येऊनि ॥<br />
ऐसा भक्तां संकटिं पावसी तूं चक्रपाणी ॥ जय० ॥ ५ ॥

अनन्यभावें पूजुनि हें व्रत जेजन आचरती ॥<br />
इच्छित पुरविसि त्यांतें देउनि संतति संपत्ति ॥<br />
संहरसी भवदुरितें सर्वहि बंधने तुटती ॥<br />
राजा रंका समान मानुनि पावसि श्रीपती ॥ जय० ॥ ६ ॥

ऐसा तव व्रतमहिमा अपार वर्णूं मी कैसा ।<br />
भक्तिपुरःसर आचरती त्यां पावसि जगदीशा ।<br />
भक्तांचा कनवाळू कल्पद्रुम तूं सर्वेशा ॥<br />
मोरेश्वरसुत वासुदेव तुज विनवी भवनाशा ॥ जय जय० ॥ ७ ॥



## काशी क्षेत्री प्रगटुनी, देसी द्विजराया ।

काशी क्षेत्री प्रगटुनी, देसी द्विजराया ।

वाजी हस्तिक आणिख, रथधन सुजताया ॥ 

प्रल्हादापरी त्यावरी, केली बहुमाया । 

अंती दिली त्यासी, धननिक निजकाया ॥१॥



जयजयदेव, सत्यनारायण देवा कलीयुगी तत्क्षणी पावुन, होसी निजसेवा ॥धृ.॥



नलगे ज्योतिष शुध्दी, शास्त्रादिक शुद्धी । 

व्हावी एकच बुद्धी, त्यादिन मनीवृद्धी ॥ इच्छित जे ते देसी, मनुजा फलसिध्दी ।

तेहतीस कोटी मध्ये, युगी तत्वसिद्धी ॥२॥धृ.॥



साधु नामकवाणी, बोले निजराणी । 

देवा व्हावी मजला, संतती चोखाणी ॥

पूजीन नंतर तो, मी हरि हर्षानी ।

ऐसे मानस नमूनी, सोडी तो पावी ॥३॥धृ.॥


ऐसा तोहि साधु, घेऊनी तव नामा ।

शेवटी गेला देवा, रविकोटी धामा ॥ 

थकला तोहि शेष, वर्णविता महिमा । 

जेथे भक्ती जिव्हा, घेता तव नामा ॥४॥धृ.॥



अमृत कृष्णामतीने केली ही आरती ।

मजला नाही बुद्धी, स्तवनाची स्फुर्ती ॥ 

हृदयी बैसो देवा, कोमल ती मुर्ती । 

दिनोद्धारा देवा, त्रिभुवनी तत्कीर्ती ॥धृ.॥



<span class='index-text'> satya narayan maharaj aarati </span>