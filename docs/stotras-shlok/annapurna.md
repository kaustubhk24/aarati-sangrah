---
slug: /annapurna
---
# श्री अन्नपूर्णा स्तोत्र

## || श्री अन्नपूर्णा स्तोत्रम् ||

नित्यानन्दकरी वराभयकरी सौन्दर्यरत्नाकरी |<br />
निर्धूताखिलघोरपावनकरी प्रत्यक्षमाहेश्वरी | |<br />
प्रालेयाचलवंशपावनकरी काशीपुराधीश्वरी |<br />
भिक्षां देहि कृपावलम्बनकरी माताऽन्नपूर्णेश्वरी || 1 ||

नानारत्नविचित्रभूषणकरी हेमाम्बराडम्बरी |<br />
मुक्ताहारविलम्बमान विलसत् वक्षोजकुम्भान्तरी | |<br />
काश्मीरागरुवासिता रुचिकरी काशीपुराधीश्वरी |<br />
भिक्षां देहि कृपावलम्बनकरी माताऽन्नपूर्णेश्वरी || 2 ||

योगानन्दकरी रिपुक्षयकरी धर्मार्थनिष्ठाकरी |<br />
चन्द्रार्कानलभासमानलहरी त्रैलोक्यरक्षाकरी | |<br />
सर्वैश्वर्यसमस्तवाञ्छितकरी काशीपुराधीश्वरी |<br />
भिक्षां देहि कृपावलम्बनकरी माताऽन्नपूर्णेश्वरी || 3 ||

कैलासाचलकन्दरालयकरी गौरी उमा शङ्करी |<br />
कौमारी निगमार्थगोचरकरी ओङ्कारबीजाक्षरी | |<br />
मोक्षद्वारकपाटपाटनकरी काशीपुराधीश्वरी |<br />
भिक्षां देहि कृपावलम्बनकरी माताऽन्नपूर्णेश्वरी || 4 ||

दृश्यादृश्य विभूतिवाहनकरी ब्रह्माण्डभाण्डोदरी |<br />
लीलानाटकसूत्रभेदनकरी विज्ञानदीपाङ्कुरी | |<br />
श्रीविश्वेशमनः प्रसादनकरी काशीपुराधीश्वरी |<br />
भिक्षां देहि कृपावलम्बनकरी माताऽन्नपूर्णेश्वरी || 5 ||

आदिक्षान्तसमस्तवर्णनकरी शम्भोस्त्रिभावाकरी |<br />
काश्मीरा त्रिजलेश्वरी त्रिलहरी नित्याङ्कुरा शर्वरी | |<br />
कामाकाङ्क्षकरी जनोदयकरी काशीपुराधीश्वरी |<br />
भिक्षां देहि कृपावलम्बनकरी माताऽन्नपूर्णेश्वरी || 6 ||

उर्वी सर्वजनेश्वरी भगवती माताऽन्नपूर्णेश्वरी |<br />
वेणीनीलसमानकुन्तलधरी नित्यान्नदानेश्वरी | |<br />
सर्वानन्दकरी सदाशुभकरी काशीपुराधीश्वरी |<br />
भिक्षां देहि कृपावलम्बनकरी माताऽन्नपूर्णेश्वरी || 7 ||

देवी सर्वविचित्ररत्नरचिता दाक्षायणी सुन्दरी |<br />
वामे स्वादुपयोधरा प्रियकरी सौभाग्य माहेश्वरी | |<br />
भक्ताभीष्टकरी सदाशुभकरी काशीपुराधीश्वरी |<br />
भिक्षां देहि कृपावलम्बनकरी माताऽन्नपूर्णेश्वरी || 8 ||

चन्द्रार्कानलकोटिकोटिसदृशा चन्द्रांशुबिम्बाधरी |<br />
चन्द्रार्काग्निसमानकुण्डलधरी चन्द्रार्कवर्णेश्वरी | |<br />
मालापुस्तकपाशसाङ्कुशधरी काशीपुराधीश्वरी |<br />
भिक्षां देहि कृपावलम्बनकरी माताऽन्नपूर्णेश्वरी || 9 ||

क्षत्रत्राणकरी महाऽभयकरी माता कृपासागरी |<br />
साक्षान्मोक्षकरी सदा शिवकरी विश्वेश्वरी श्रीधरी | |<br />
दक्षाक्रन्दकरी निरामयकरी काशीपुराधीश्वरी |<br />
भिक्षां देहि कृपावलम्बनकरी माताऽन्नपूर्णेश्वरी ||10|

अन्नपूर्णे सदापूर्णे |<br />
शङ्करप्राणवल्लभे | |<br />
ज्ञानवैराग्यसिद्ध्यर्थं |<br />
भिक्षां देहि च पार्वति || 11 ||

माता च पार्वती देवी |<br />
पिता देवो महेश्वरः | |<br />
बान्धवाः शिवभक्ताश्च |<br />
स्वदेशो भुवनत्रयम् || 12 ||

<span class='index-text'> annapurna stotram </span>