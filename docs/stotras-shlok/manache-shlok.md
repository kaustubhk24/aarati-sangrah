---
slug: /manache-shlok-stotra
---

# मनाचे श्लोक

गणाधीश जो ईश सर्वां गुणांचा।<br />
मुळारंभ आरंभ तो निर्गुणाचा॥
नमूं शारदा मूळ चत्वार वाचा।<br />
गमूं पंथ आनंत या राघवाचा॥१॥
 
मना सज्जना भक्तिपंथेचि जावें।<br />
तरी श्रीहरी पाविजेतो स्वभावें॥
जनीं निंद्य तें सर्व सोडूनि द्यावें।<br />
जनीं वंद्य ते सर्व भावे करावे॥२॥
 
प्रभाते मनी राम चिंतीत जावा।<br />
पुढे वैखरी राम आधी वदावा॥
सदाचार हा थोर सांडूं नये तो।<br />
जनीं तोचि तो मानवी धन्य होतो॥३॥
 
मना वासना दुष्ट कामा न ये रे।<br />
मना सर्वथा पापबुद्धी नको रे॥
मना धर्मता नीति सोडूं नको हो।<br />
मना अंतरीं सार वीचार राहो॥४॥
 
मना पापसंकल्प सोडूनि द्यावा।<br />
मना सत्यसंकल्प जीवीं धरावा॥
मना कल्पना ते नको वीषयांची।<br />
विकारे घडे हो जनी सर्व ची ची॥५॥
 
नको रे मना क्रोध हा खेदकारी।<br />
नको रे मना काम नाना विकारी॥
नको रे मना लोभ हा अंगिकारू।<br />
नको रे मना मत्सरु दंभ भारु॥६॥
 
मना श्रेष्ठ धारिष्ट जीवीं धरावे।<br />
मना बोलणे नीच सोशीत जावें॥
स्वयें सर्वदा नम्र वाचे वदावे।<br />
मना सर्व लोकांसि रे नीववावें॥७॥
 
देहे त्यागितां कीर्ति मागें उरावी।<br />
मना सज्जना हेचि क्रीया धरावी॥
मना चंदनाचे परी त्वां झिजावे।<br />
परी अंतरीं सज्जना नीववावे॥८॥
 
नको रे मना द्रव्य ते पूढिलांचे।<br />
अति स्वार्थबुद्धी नुरे पाप सांचे॥
घडे भोगणे पाप ते कर्म खोटे।<br />
न होतां मनासारिखें दु:ख मोठे॥९॥
 
सदा सर्वदा प्रीती रामीं धरावी।<br />
दुःखाची स्वयें सांडि जीवी करावी॥
देहेदु:ख ते सूख मानीत जावे।<br />
विवेके सदा स्वस्वरुपीं भरावें॥१०॥
 
जनीं सर्वसूखी असा कोण आहे।<br />
विचारें मना तुंचि शोधुनि पाहे॥
मना त्वांचि रे पूर्वसंचीत केले।<br />
तयासारिखे भोगणें प्राप्त जाले ॥११॥
 
मना मानसीं दु:ख आणूं नको रे।<br />
मना सर्वथा शोक चिंता नको रे॥
विवेके देहेबुद्धि सोडूनि द्यावी।<br />
विदेहीपणें मुक्ति भोगीत जावी॥१२॥
 
मना सांग पां रावणा काय जाले।<br />
अकस्मात ते राज्य सर्वै बुडाले॥
म्हणोनी कुडी वासना सांड वेगीं।<br />
बळे लागला काळ हा पाठिलागी॥१३॥
 
जिवा कर्मयोगे जनीं जन्म जाला।<br />
परी शेवटीं काळमूखीं निमाला॥
महाथोर ते मृत्युपंथेचि गेले।<br />
कितीएक ते जन्मले आणि मेले॥१४॥
 
मना पाहतां सत्य हे मृत्युभूमी।<br />
जितां बोलती सर्वही जीव मी मी॥
चिरंजीव हे सर्वही मानिताती।<br />
अकस्मात सांडूनिया सर्व जाती॥१५॥
 
मरे एक त्याचा दुजा शोक वाहे।<br />
अकस्मात तोही पुढे जात आहे॥
पुरेना जनीं लोभ रे क्षोभ त्याते।<br />
म्हणोनी जनीं मागुता जन्म घेते॥१६॥
 
मनीं मानवा व्यर्थ चिंता वहाते।<br />
अकस्मात होणार होऊनि जाते॥
घडें भोगणे सर्वही कर्मयोगे।<br />
मतीमंद तें खेद मानी वियोगें॥१७॥
 
मना राघवेंवीण आशा नको रे।<br />
मना मानवाची नको कीर्ति तूं रे॥
जया वर्णिती वेद-शास्त्रे-पुराणें।<br />
तया वर्णितां सर्वही श्लाघ्यवाणे॥१८॥
 
मना सर्वथा सत्य सांडूं नको रे।<br />
मना सर्वथा मिथ्य मांडूं नको रे॥
मना सत्य ते सत्य वाचे वदावे।<br />
मना मिथ्य तें मिथ्य सोडूनि द्यावें॥१९॥
 
बहू हिंपुटी होईजे मायपोटी।<br />
नको रे मना यातना तेचि मोठी॥
निरोधें पचे कोंडिले गर्भवासी।<br />
अधोमूख रे दु:ख त्या बाळकासीं॥२०॥
 
मना वासना चूकवीं येरझारा।<br />
मना कामना सांडी रे द्रव्यदारा॥
मना यातना थोर हे गर्भवासीं।<br />
मना सज्जना भेटवीं राघवासीं॥२१॥
 
मना सज्जना हीत माझें करावें।<br />
रघुनायका दृढ चित्ती धरावें॥
महाराज तो स्वामि वायुसुताचा।<br />
जना उद्धरी नाथ लोकत्रयाचा॥२२॥
 
न बोलें मना राघवेवीण कांहीं।<br />
जनी वाउगें बोलता सुख नाहीं॥
घडिने घडी काळ आयुष्य नेतो।<br />
देहांतीं तुला कोण सोडूं पहातो?॥२३॥
 
रघुनायकावीण वांया शिणावे।<br />
जनासारिखे व्यर्थ कां वोसणावें॥
सदा सर्वदा नाम वाचे वसो दे।<br />
अहंता मनी पापिणी ते नसो दे॥२४॥
 
मना वीट मानूं नको बोलण्याचा।<br />
पुढें मागुता राम जोडेल कैंचा॥
सुखाची घडी लोटतां सूख आहे।<br />
पुढें सर्व जाईल कांही न राहे॥२५॥
 
देहेरक्षणाकारणें यत्न केला।<br />
परी शेवटीं काळ घेउन गेला॥
करीं रे मना भक्ति या राघवाची।<br />
पुढें अंतरीं सोडिं चिंता भवाची॥२६॥
 
भवाच्या भये काय भीतोस लंडी।<br />
धरीं रे मना धीर धाकासि सांडी॥
रघूनायकासारिखा स्वामि शीरीं।<br />
नुपेक्षी कदा कोपल्या दंडधारी॥२७॥
 
दिनानाथ हा राम कोदंडधारी।<br />
पुढें देखतां काळ पोटीं थरारी॥
मना वाक्य नेमस्त हे सत्य मानीं।<br />
नुपेक्षी कदा राम दासाभिमानी॥२८॥
 
पदी राघवाचे सदा ब्रीद गाजे।<br />
वळें भक्तरीपूशिरी कांबि वाजे॥
पुरी वाहिली सर्व जेणे विमानीं।<br />
नुपेक्षी कदा रामदासाभिमानी॥२९॥
 
समर्थाचिया सेचका वक्र पाहे।<br />
असा सर्व भुमंडळी कोण आहे॥
जयाची लिला वर्णिती लोक तीन्ही।<br />
नुपेक्षी कदा राम दासाभिमानी॥३०॥
 
महासंकटी सोडिले देव जेणें।<br />
प्रतापे बळे आगळा सर्वगूणे॥
जयाते स्मरे शैलजा शूलपाणी।<br />
नुपेक्षी कदा राम दासाभिमानी॥३१॥
 
अहल्या शिळा राघवें मुक्त केली।<br />
पदीं लागतां दिव्य होऊनि गेली॥
जया वर्णितां शीणली वेदवाणी।<br />
नुपेक्षी कदा राम दासाभिमानी॥३२॥
 
वसे मेरुमांदार हे सृष्टिलीला ।<br />
शशी सूर्य तारांगणे मेघमाला॥
चिरंजीव केले जनी दास दोन्ही।<br />
नुपेक्षी कदा राम दासाभिमानी॥३३॥
 
उपेक्षी कदा रामरुपी असेना।<br />
जिवां मानवां निश्चयो तो वसेना॥
शिरी भार वाहेन बोले पुराणीं।<br />
नुपेक्षी कदा राम दासाभिमानी॥३४॥
 
असे हो जया अंतरी भाव जैसा।<br />
वसे हो तया अंतरी देव तैसा॥
अनन्यास रक्षीतसे चापपाणी।<br />
नुपेक्षी कदा राम दासाभिमानी॥३५॥
 
सदा सर्वदा देव सन्नीध आहे।<br />
कृपाळुपणे अल्प धारीष्ट पाहे॥
सुखानंद आनंद कैवल्यदानी।<br />
नुपेक्षी कदा राम दासाभिमानी॥३६॥
 
सदा चक्रवाकासि मार्तंड जैसा।<br />
उडी घालितो संकटी स्वामि तैसा॥
हरीभक्तिचा घाव गाजे निशाणी।<br />
नुपेक्षी कदा राम दासाभिमानी॥३७॥
 
मना प्रार्थना तूजला एक आहे।<br />
रघूराज थक्कीत होऊनि पाहे॥
अवज्ञा कदा हो यदर्थी न कीजे।<br />
मना सज्जना राघवी वस्ति कीजे॥३८॥
 
जया वर्णिती वेद शास्त्रे पुराणे।<br />
जयाचेनि योगें समाधान बाणे॥
तयालागिं हें सर्व चांचल्य दीजे।<br />
मना सज्जना राघवी वस्ति कीजे॥३९॥
 
मना पाविजे सर्वही सूख जेथे।<br />
अति आदरें ठेविजे लक्ष तेथें॥
विविकें कुडी कल्पना पालटिजे।<br />
मना सज्जना राघवी वस्ति कीजे॥४०॥
 
बहू हिंडतां सौख्य होणार नाहीं।<br />
शिणावे परी नातुडे हीत कांहीं॥
विचारें बरें अंतरा बोधवीजे।<br />
मना सज्जना राघवीं वस्ति कीजे॥४१॥
 
बहुतांपरी हेंचि आतां धरावें।<br />
रघूनायका आपुलेसे करावें॥
दिनानाथ हें तोडरीं ब्रीद गाजे।<br />
मना सज्जना राघवीं वस्ति कीजे॥४२॥
 
मना सज्जना एक जीवीं धरावें।<br />
जनी आपुलें हीत तूवां करावें॥
रघूनायकावीण बोलो नको हो।<br />
सदा मानसीं तो निजध्यास राहो॥४३॥
 
मना रे जनीं मौनमुद्रा धरावी।<br />
कथा आदरे राघवाची करावी॥
नसें राम ते धाम सोडूनि द्यावे।<br />
सुखालागिं आरण्य सेवीत जावे॥४४॥
 
जयाचेनि संगे समाधान भंगे।<br />
अहंता अकस्मात येऊनि लागे॥
तये संगतीची जनीं कोण गोडी।<br />
जिये संगतीनें मती राम सोडी॥४५॥
 
मना जे घडी राघवेवीण गेली।<br />
जनीं आपुली ते तुवां हानि केली॥
रघूनायकावीण तो शीण आहे।<br />
जनी दक्ष तो लक्ष लावूनि पाहे॥४६॥
 
मनीं लोचनीं श्रीहरी तोचि पाहे।<br />
जनीं जाणतां मुक्त होऊनि राहे॥
गुणीं प्रीति राखे क्रमू साधनाचा।<br />
जगीं धन्य तो दास सर्वोत्तमाचा॥४७॥
 
सदा देवकाजीं झिजे देह ज्याचा।<br />
सदा रामनामें वदे नित्य साचा॥
स्वधर्मेचि चाले सदा उत्तमाचा।<br />
जगीं धन्य तो दास सर्वोत्तमाचा॥४८॥
 
सदा बोलण्यासारिखे चालताहे।<br />
अनेकीं सदा एक देवासि पाहे॥
सगूणी भजे लेश नाही भ्रमाचा।<br />
जगीं धन्य तो दास सर्वोत्तमाचा॥४९॥
 
नसे अंतरी काम नानाविकारी।<br />
उदासीन जो तापसी ब्रह्मचारी॥
निवाला मनीं लेश नाही तमाचा।<br />
जगी धन्य तो दास सर्वोत्तमाचा॥५०॥

मदें मत्सरें सांडिली स्वार्थबुद्धी।<br />
प्रपंचीक नाहीं जयातें उपाधी॥
सदा बोलणे नम्र वाचा सुवाचा।<br />
जगी धन्य तो दास सर्वोत्तमाचा॥५१॥
 
क्रमी वेळ जो तत्त्वचिंतानुवादे।<br />
न लिंपे कदा दंभ वादे विवादे॥
करी सुखसंवाद जो उगमाचा।<br />
जगी धन्य तो दास सर्वोत्तमाचा॥५२॥
 
सदा आर्जवी प्रीय जो सर्व लोकीं।<br />
सदा सर्वदा सत्यवादी विवेकी॥
न बोले कदा मिथ्य वाचा त्रिवाचा।<br />
जगी धन्य तो दास सर्वोत्तमाचा॥५३॥
 
सदा सेवि आरण्य तारुण्यकाळीं।<br />
मिळेना कदा कल्पनेचेनि मेळी॥
चळेना मनीं निश्चयो दृढ ज्याचा।<br />
जगीं धन्य तो दास सर्वोत्तमाचा॥५४॥
 
नसे मानसीं नष्ट आशा दुराशा।<br />
वसे अंतरीं प्रेमपाशा पिपाशा॥
ऋणी देव हा भक्तिभावे जयाचा।<br />
जगी धन्य तो दास सर्वोत्तमाचा॥५५॥
 
दिनाचा दयाळू मनाचा मवाळू।<br />
स्नेहाळू कृपाळू जनीं दासपाळू॥
तया अंतरी क्रोध संताप कैंचा।<br />
जगीं धन्य तो दास सर्वोत्तमाचा॥५६॥
 
जगीं होइजे धन्य या रामनामे।<br />
क्रिया भक्ति ऊपासना नित्य नेमे॥
उदासीनता तत्त्वता सार आहे।<br />
सदा सर्वदा मोकळी वृत्ति राहे ॥५७॥
 
नको वासना वीषयीं वृत्तिरुपें।<br />
पदार्थी जडे कामना पूर्वपापें॥
सदा राम निष्काम चिंतीत जावा।<br />
मना कल्पनालेश तोहि नसावा॥५८॥
 
मना कल्पना कल्पितां कल्पकोटी।<br />
नव्हे रे नव्हे सर्वथा रामभेटी॥
मनीं कामना राम नाही जयाला।<br />
अती आदरे प्रीती नाही तयाला॥५९॥
 
मना राम कल्पतरु कामधेनु।<br />
निधी सार चिंतामणी काय वानूं॥
जयाचेनि योगे घडे सर्व सत्ता।<br />
तया साम्यता कायसी कोण आतां॥६०॥
 
उभा कल्पवृक्षातळीं दु:ख वाहे।<br />
तया अंतरीं सर्वदा तेचि आहे॥
जनी सज्जनी वाद हा वाढवावा।<br />
पुढें मागता शोक जीवीं धरावा॥६१॥
 
निजध्यास तो सर्व तुटोनि गेला।<br />
बळें अंतरीं शोक संताप ठेला॥
सुखानंद आनंद भेदें बुडाला।<br />
मना निश्चयो सर्व खेदे उडाला॥६२॥
 
घरी कामधेनू पुढें ताक मागें।<br />
हरीबोध सांडोनि वेवाद लागे॥
करी सार चिंतामणी काचखंडे।<br />
तया मागतां देत आहे उदंडे॥६३॥
 
अती मूढ त्या दृढ बुद्धि असेना।<br />
अती काम त्या राम चित्ती वसेना॥
अती लोभ त्या क्षोभ होइल जाणा।<br />
अती वीषयी सर्वदा दैन्यवाणा॥६४॥
 
नको दैन्यवाणें जिणे भक्तिऊणे।<br />
अती मुर्ख त्या सर्वदा दु:ख दूणे॥
धरीं रे मना आदरें प्रीति रामी।<br />
नको वासना हेमधामीं विरामीं॥६५॥
 
नव्हे सार संसार हा घोर आहे।<br />
मना सज्जना सत्य शोधुनि पाहे॥
जनीं वीष खातां पुढे सूख कैचे।<br />
करीं रे मना ध्यान या राघवाचें॥६६॥
 
घनश्याम हा राम लावण्यरुपी।<br />
महाधीर गंभीर पूर्णप्रतापी॥
करी संकटीं सेवकांचा कुडावा।<br />
प्रभाते मनी राम चिंतीत जावा॥६७॥
 
बळें आगळा राम कोदंडधारी।<br />
महाकाळ विक्राळ तोही थरारी॥
पुढे मानवा किंकरा कोण केवा।<br />
प्रभाते मनी राम चिंतीत जावा॥६८॥
 
सुखानंदकारी निवारी भयातें।<br />
जनीं भक्तिभावे भजावे तयातें॥
विवेके त्यजावा अनाचार हेवा।<br />
प्रभाते मनी राम चिंतीत जावा॥६९॥
 
सदा रामनामे वदा पुर्णकामें।<br />
कदा बाधिजेना ऽऽ पदा नित्य नेमें॥
मदालस्य हा सर्व सोडोनि द्यावा।<br />
प्रभाते मनी राम चिंतीत जावा॥७०॥
 
जयाचेनि नामें महादोष जाती।<br />
जयाचेनि नामें गती पाविजेती॥
जयाचेनि नामें घडे पुण्यठेवा।<br />
प्रभाते मनी राम चिंतीत जावा॥७१॥
 
न वेचे कदा ग्रंथचि अर्थ काही।<br />
मुखे नाम उच्चारितां कष्ट नाहीं॥
महाघोर संसारशत्रु जिणावा।<br />
प्रभाते मनी राम चिंतीत जावा॥७२॥
 
देहेदंडणेचे महादु:ख आहे।<br />
महादु:ख तें नाम घेता न राहे॥
सदाशीव चिंतीतसे देवदेवा।<br />
प्रभाते मनीं राम चिंतीत जावा॥७३॥
 
बहुतांपरी संकटे साधनांची।<br />
व्रते दान उद्यापने ती धनाची॥
दिनाचा दयाळू मनी आठवावा।<br />
प्रभाते मनी राम चिंतीत जावा॥७४॥
 
समस्तामधे सार साचार आहे।<br />
कळेना तरी सर्व शोधुन पाहे॥
जिवा संशयो वाउगा तो त्यजावा।<br />
प्रभाते मनी राम चिंतीत जावा॥७५॥
 
नव्हे कर्म ना धर्म ना योग कांही।<br />
नव्हे भोग ना त्याग ना सांग पाहीं॥
म्हणे दास विश्वास नामी धरावा।<br />
प्रभाते मनी राम चिंतीत जावा॥७६।<br />
 
करी काम निष्काम या राघवाचे।<br />
करी रुप स्वरुप सर्वां जिवांचे ॥
करि छंद निर्द्वद्व हे गुण गातां।<br />
हरीकीर्तनी वृत्तिविश्वास होतां॥७७॥
 
अहो ज्या नरा रामविश्वास नाहीं।<br />
तया पामरा बाधिजे सर्व कांही॥
महाराज तो स्वामि कैवल्यदाता।<br />
वृथा वाहणें देहसंसारचिंता॥७८॥
 
मना पावना भावना राघवाची।<br />
धरी अंतरीं सोडिं चिंता भवाची॥
भवाची जिवा मानवा भूलि ठेली।<br />
नसे वस्तुचि धारणा व्यर्थ गेली॥७९॥
 
धरा श्रीवरा त्या हरा अंतराते।<br />
तरा दुस्तरा त्या परा सागराते॥
सरा वीसरा त्या भरा दुर्भराते।<br />
करा नीकरा त्या खरा मत्सराते॥८०॥
 
मना मत्सरे नाम सांडूं नको हो।<br />
अती आदरे हा निजध्यास राहो॥
समस्तांमधे नाम हे सार आहे।<br />
दुजी तूळणा तूळितांही न साहे॥८१॥
 
बहु नाम या रामनामी तुळेना।<br />
अभाग्या नरा पामरा हे कळेंना॥
विषा औषधा घेतले पार्वतीशे।<br />
जिवा मानवा किंकरा कोण पुसे॥८२॥
 
जेणे जाळिला काम तो राम ध्यातो।<br />
उमेसी अती आदरें गूण गातो॥
बहु ज्ञान वैराग्य सामर्थ्य जेथें।<br />
परी अंतरी नामविश्वास तेथें॥८३॥
 
विठोने शिरी वाहिला देवराणा।<br />
तया अंतरी ध्यास रे त्यासि नेणा॥
निवाला स्वये तापसी चंद्रमौळी।<br />
जिवा सोडवी राम हा अंतकाळीं॥८४॥
 
भजा राम विश्राम योगेश्वरांचा।<br />
जपू नेमिला नेम गौरीहराचा॥
स्वये नीववी तापसी चंद्रमौळी।<br />
तुम्हां सोडवी राम हा अंतकाळीं॥८५॥
 
मुखी राम विश्राम तेथेचि आहे।<br />
सदानंद आनंद सेवोनि आहे॥
तयावीण तो शीण संदेहकारी।<br />
निजधाम हे नाम शोकापहारी॥८६॥
 
मुखी राम त्या काम बाधुं शकेना।<br />
गुणे इष्ट धारिष्ट त्याचे चुकेना॥
हरीभक्त तो शक्त कामास भारी।<br />
जगीं धन्य तो मारुती ब्रह्मचारी॥८७॥
 
बहू चांगले नाम या राघवाचे।<br />
अती साजिरे स्वल्प सोपे फुकाचे॥
करी मूळ निर्मूळ घेता भवाचे।<br />
जिवां मानवां हेंचि कैवल्य साचें॥८८॥
 
जनीं भोजनी नाम वाचे वदावें।<br />
अती आदरे गद्यघोषे म्हणावे॥
हरीचिंतने अन्न सेवीत जावे।<br />
तरी श्रीहरी पाविजेतो स्वभावें॥८९॥
 
न ये राम वाणी तया थोर हाणी।<br />
जनीं व्यर्थ प्राणी तया नाम कोणी॥
हरीनाम हें वेदशास्त्रीं पुराणीं।<br />
बहू आगळे बोलिली व्यासवाणी॥९०॥
 
नको वीट मानूं रघुनायकाचा।<br />
अती आदरे बोलिजे राम वाचा॥
न वेंचे मुखी सांपडे रे फुकाचा।<br />
करीं घोष त्या जानकीवल्लभाचा॥९१॥
 
अती आदरें सर्वही नामघोषे।<br />
गिरीकंदरी जाइजे दूरि दोषें॥
हरी तिष्ठतू तोषला नामघोषें।<br />
विशेषें हरामानसीं रामपीसें॥९२॥
 
जगीं पाहतां देव हा अन्नदाता।<br />
तया लागली तत्त्वता सार चिंता॥
तयाचे मुखी नाम घेता फुकाचे।<br />
मना सांग पां रे तुझे काय वेंचे॥९३॥
 
तिन्ही लोक जाळुं शके कोप येतां।<br />
निवाला हरु तो मुखे नाम घेतां॥
जपे आदरें पार्वती विश्वमाता।<br />
म्हणोनी म्हणा तेंचि हे नाम आतां॥९४॥
 
अजामेळ पापी वदे पुत्रकामे।<br />
तया मुक्ति नारायणाचेनि नामें॥
शुकाकारणे कुंटणी राम वाणी।<br />
मुखें बोलतां ख्याति जाली पुराणीं॥९५॥
 
महाभक्त प्रल्हाद हा दैत्यकूळीं।<br />
जपे रामनामावळी नित्यकाळीं॥
पिता पापरुपी तया देखवेना।<br />
जनी दैत्य तो नाम मुखे म्हणेना॥९६॥
 
मुखी नाम नाहीं तया मुक्ति कैंची।<br />
अहंतागुणे यातना ते फुकाची॥
पुढे अंत येईल तो दैन्यवाणा।<br />
म्हणोनि म्हणा रे म्हणा देवराणा॥९७॥
 
हरीनाम नेमस्त पाषाण तारी।<br />
बहु तारीले मानवी देहधारी॥
तया रामनामीं सदा जो विकल्पी।<br />
वदेना कदा जीव तो पापरूपी॥९८॥
 
जगीं धन्य वाराणसी पुण्यराशी।<br />
तयेमाजि आतां गतीं पूर्वजांसी॥
मुखे रामनामावळी नित्य काळीं।<br />
जिवा हित सांगे सदा चंद्रमौळी॥९९॥
 
यथासांग रे कर्म तेंहि घडेना।<br />
घडे धर्म तें पुण्य गांठी पडेना॥
दया पाहतां सर्व भुतीं असेना।<br />
फुकाचे मुखी नाम तेंही वसेना॥१००॥

जया नावडे नाम त्या यम जाची।<br />
विकल्पे उठे तर्क त्या नर्क ची ची॥
म्हणोनि अती आदरे नाम घ्यावे।<br />
मुखे बोलतां दोष जाती स्वभावें॥१०१॥
 
अती लीनता सर्वभावे स्वभावें।<br />
जना सज्जनालागिं संतोषवावे॥
देहे कारणीं सर्व लावीत जावें।<br />
सगूणीं अती आदरेसी भजावें॥१०२॥
 
हरीकीर्तनीं प्रीति रामीं धरावी।<br />
देहेबुद्धि नीरूपणीं वीसरावी॥
परद्रव्य आणीक कांता परावी।<br />
यदर्थीं मना सांडि जीवीं करावी॥१०३॥
 
क्रियेवीण नानापरी बोलिजेंते।<br />
परी चित्त दुश्चीत तें लाजवीतें॥
मना कल्पना धीट सैराट धांवे।<br />
तया मानवा देव कैसेनि पावे॥१०४॥
 
विवेके क्रिया आपुली पालटावी।<br />
अती आदरे शुद्ध क्रीया धरावी॥
जनीं बोलण्यासारिखे चाल बापा।<br />
मना कल्पना सोडिं संसारतापा॥१०५॥
 
बरी स्नानसंध्या करी एकनिष्ठा।<br />
विवेके मना आवरी स्थानभ्रष्टा॥
दया सर्वभुतीं जया मानवाला।<br />
सदा प्रेमळू भक्तिभावे निवाला॥१०६॥
 
मना कोपआरोपणा ते नसावी।<br />
मना बुद्धि हे साधुसंगी वसावी॥
मना नष्ट चांडाळ तो संग त्यागीं।<br />
मना होइ रे मोक्षभागी विभागी॥१०७॥
 
मना सर्वदा सज्जनाचेनि योगें।<br />
क्रिया पालटे भक्तिभावार्थ लागे॥
क्रियेवीण वाचाळता ते निवारी।<br />
तुटे वाद संवाद तो हीतकारी॥१०८॥
 
जनीं वादवेवाद सोडूनि द्यावा।<br />
जनीं वादसंवाद सूखे करावा॥
जगीं तोचि तो शोकसंतापहारी।<br />
तुटे वाद संवाद तो हीतकारी॥१०९॥
 
तुटे वाद संवाद त्याते म्हणावें।<br />
विवेके अहंभाव यातें जिणावें॥
अहंतागुणे वाद नाना विकारी।<br />
तुटे वाद संवाद तो हीतकारी॥११०॥
 
हिताकारणे बोलणे सत्य आहे।<br />
हिताकारणे सर्व शोधुनि पाहें॥
हितकारणे बंड पाखांड वारी।<br />
तुटे वाद संवाद तो हीतकारी॥१११॥
 
जनीं सांगतां ऐकता जन्म गेला।<br />
परी वादवेवाद तैसाचि ठेला॥
उठे संशयो वाद हा दंभधारी।<br />
तुटे वाद संवाद तो हीतकारी॥११२॥
 
जनी हीत पंडीत सांडीत गेले।<br />
अहंतागुणे ब्रह्मराक्षस जाले॥
तयाहून व्युत्पन्न तो कोण आहे।<br />
मना सर्व जाणीव सांडुनि राहे॥११३॥
 
फुकाचे मुखी बोलतां काय वेचे।<br />
दिसंदीस अभ्यंतरी गर्व सांचे॥
क्रियेवीण वाचाळता व्यर्थ आहे।<br />
विचारे तुझा तूंचि शोधुनि पाहे॥११४॥
 
तुटे वाद संवाद तेथें करावा।<br />
विविके अहंभाव हा पालटावा॥
जनीं बोलण्यासारिखे आचरावें।<br />
क्रियापालटे भक्तिपंथेचि जावे॥११५॥
 
बहू शापिता कष्टला अंबऋषी।<br />
तयाचे स्वये श्रीहरी जन्म सोशी॥
दिला क्षीरसिंधु तया ऊपमानी।<br />
नुपेक्षी कदा देव भक्ताभिमानी॥११६॥
 
धुरू लेकरु बापुडे दैन्यवाणे।<br />
कृपा भाकितां दीधली भेटी जेणे॥
चिरंजीव तारांगणी प्रेमखाणी।<br />
नुपेक्षी कदा देव भक्ताभिमानी॥११७॥
 
गजेंदु महासंकटी वास पाहे।<br />
तयाकारणे श्रीहरी धांवताहे॥
उडी घातली जाहला जीवदानी।<br />
नुपेक्षी कदा देव भक्ताभिमानी॥११८॥
 
अजामेळ पापी तया अंत आला।<br />
कृपाळूपणे तो जनीं मुक्त केला॥
अनाथासि आधार हा चक्रपाणी।<br />
नुपेक्षी कदा देव भक्ताभिमानी॥११९॥
 
विधीकारणे जाहला मत्स्य वेगीं।<br />
धरी कूर्मरुपे धरा पृष्ठभागी।<br />
जना रक्षणाकारणे नीच योनी।<br />
नुपेक्षी कदा देव भक्ताभिमानी॥१२०॥
 
महाभक्त प्रल्हाद हा कष्टवीला।<br />
म्हणोनी तयाकारणे सिंह जाला॥
न ये ज्वाळ वीशाळ संनधि कोणी।<br />
नुपेक्षी कदा देव भक्ताभिमानी॥१२१॥
 
कृपा भाकिता जाहला वज्रपाणी।<br />
तया कारणें वामनू चक्रपाणी॥
द्विजांकारणे भार्गवू चापपाणी।<br />
नुपेक्षी कदा देव भक्ताभिमानी॥१२२॥
 
अहल्येसतीलागी आरण्यपंथे।<br />
कुडावा पुढे देव बंदी तयांते॥
बळे सोडितां घाव घालीं निशाणी।<br />
नुपेक्षी कदा राम दासाभिमानी॥१२३॥
 
तये द्रौपदीकारणे लागवेगे।<br />
त्वरे धांवतो सर्व सांडूनि मागें॥
कळीलागिं जाला असे बौद्ध मौनी।<br />
नुपेक्षी कदा देव भक्ताभिमानी॥१२४॥
 
अनाथां दिनांकारणे जन्मताहे।<br />
कलंकी पुढे देव होणार आहे॥
तया वर्णिता शीणली वेदवाणी।<br />
नुपेक्षी कदा देव भक्ताभिमानी॥१२५॥
 
जनांकारणे देव लीलावतारी।<br />
बहुतांपरी आदरें वेषधारी॥
तया नेणती ते जन पापरूपी।<br />
दुरात्मे महानष्ट चांडाळ पापी॥१२६॥
 
जगीं धन्य तो रामसूखें निवाला।<br />
कथा ऐकतां सर्व तल्लीन जाला॥
देहेभावना रामबोधे उडाली।<br />
मनोवासना रामरूपीं बुडाली॥१२७॥
 
मना वासना वासुदेवीं वसों दे।<br />
मना कामना कामसंगी नसो दे॥
मना कल्पना वाउगी ते न कीजे।<br />
मना सज्जना सज्जनी वस्ति कीजे॥१२८॥
 
गतीकारणे संगती सज्जनाची।<br />
मती पालटे सूमती दुर्जनाची॥
रतीनायिकेचा पती नष्ट आहे।<br />
म्हणोनी मनाऽतीत होवोनि राहे॥१२९॥
 
मना अल्प संकल्प तोही नसावा।<br />
सदा सत्यसंकल्प चित्तीं वसावा॥
जनीं जल्प वीकल्प तोही त्यजावा।<br />
रमाकांत एकान्तकाळी भजावा॥१३०॥
 
भजाया जनीं पाहतां राम एकू।<br />
करी बाण एकू मुखी शब्द एकू॥
क्रिया पाहतां उद्धरे सर्व लोकू।<br />
धरा जानकीनायकाचा विवेकू॥१३१॥
 
विचारूनि बोले विवंचूनि चाले।<br />
तयाचेनि संतप्त तेही निवाले॥
बरें शोधल्यावीण बोलो नको हो।<br />
जनी चालणे शुद्ध नेमस्त राहो॥१३२॥
 
हरीभक्त वीरक्त विज्ञानराशी।<br />
जेणे मानसी स्थापिलें निश्चयासी॥
तया दर्शने स्पर्शने पुण्य जोडे।<br />
तया भाषणें नष्ट संदेह मोडे॥१३३॥
 
नसे गर्व आंगी सदा वीतरागी।<br />
क्षमा शांति भोगी दयादक्ष योगी॥
नसे लोभ ना क्षोम ना दैन्यवाणा।<br />
इहीं लक्षणी जाणिजे योगिराणा॥१३४॥
 
धरीं रे मना संगती सज्जनाची।<br />
जेणें वृत्ति हे पालटे दुर्जनाची॥
बळे भाव सद्बुद्धि सन्मार्ग लागे।<br />
महाक्रुर तो काळ विक्राळ भंगे॥१३५॥
 
भयें व्यापिले सर्व ब्रह्मांड आहे।<br />
भयातीत तें संत आनंत पाहे॥
जया पाहतां द्वैत कांही दिसेना।<br />
भयो मानसीं सर्वथाही असेना॥१३६॥
 
जिवां श्रेष्ठ ते स्पष्ट सांगोनि गेले।<br />
परी जीव अज्ञान तैसेचि ठेले॥
देहेबुद्धिचें कर्म खोटें टळेना।<br />
जुने ठेवणें मीपणें आकळेना॥१३७॥
 
भ्रमे नाढळे वित्त तें गुप्त जाले।<br />
जिवा जन्मदारिद्र्य ठाकुनि आले॥
देहेबुद्धिचा निश्चयो ज्या टळेना।<br />
जुने ठेवणे मीपणे आकळेना॥१३८॥
 
पुढें पाहता सर्वही कोंदलेसें।<br />
अभाग्यास हें दृश्य पाषाण भासे॥
अभावे कदा पुण्य गांठी पडेना।<br />
जुने ठेवणे मीपणे आकळेना॥१३९॥
 
जयाचे तया चूकले प्राप्त नाहीं।<br />
गुणे गोविले जाहले दुःख देहीं ॥
गुणावेगळी वृत्ति तेहि वळेना।<br />
जुने ठेवणे मीपणे आकळेना॥१४०॥
 
म्हणे दास सायास त्याचे करावे।<br />
जनीं जाणता पाय त्याचे धरावे॥
गुरू अंजनेवीण तें आकळेना।<br />
जुने ठेवणे मीपणे ते कळेना॥१४१॥
 
कळेना कळेना कळेना कळेना।<br />
ढळे नाढळे संशयोही ढळेना॥
गळेना गळेना अहंता गळेना।<br />
बळें आकळेना मिळेना मिळेना॥१४२॥
 
अविद्यागुणे मानवा उमजेना।<br />
भ्रमे चुकले हीत ते आकळेना॥
परीक्षेविणे बांधले दृढ नाणें।<br />
परी सत्य मिथ्या असें कोण जाणें॥१४३॥
 
जगी पाहतां साच ते काय आहे।<br />
अती आदरे सत्य शोधुन पाहे॥
पुढे पाहतां पाहतां देव जोडे।<br />
भ्रम भ्रांति अज्ञान हें सर्व मोडे॥१४४॥
 
सदा वीषयो चिंतितां जीव जाला।<br />
अहंभाव अज्ञान जन्मास आला॥
विवेके सदा स्वस्वरुपी भरावे।<br />
जिवा ऊगमी जन्म नाही स्वभावें॥१४५॥
 
दिसे लोचनी ते नसे कल्पकोडी।<br />
अकस्मात आकारले काळ मोडी॥
पुढे सर्व जाईल कांही न राहे।<br />
मना संत आनंत शोधुनि पाहे॥१४६॥
 
फुटेना तुटेना चळेना ढळेना।<br />
सदा संचले मीपणे ते कळेना॥
तया एकरूपासि दूजे न साहे।<br />
मना संत आनंत शोधुनि पाहें॥१४७॥
 
निराकार आधार ब्रह्मादिकांचा।<br />
जया सांगतां शीणली वेदवाचा॥
विवेके तदाकार होऊनि राहें।<br />
मना संत आनंत शोधुनि पाहे॥१४८॥
 
जगी पाहतां चर्मलक्षी न लक्षे।<br />
जगी पाहता ज्ञानचक्षी निरक्षे॥
जनीं पाहता पाहणे जात आहे।<br />
मना संत आनंत शोधुनि पाहे॥१४९॥
 
नसे पीत ना श्वेत ना श्याम कांही।<br />
नसे व्यक्त अव्यक्त ना नीळ नाहीं॥
म्हणे दास विश्वासतां मुक्ति लाहे।<br />
मना संत आनंत शोधुनि पाहे॥१५०॥

खरें शोधितां शोधितां शोधिताहे।<br />
मना बोधिता बोधिता बोधिताहे॥
परी सर्वही सज्जनाचेनि योगे।<br />
बरा निश्चयो पाविजे सानुरागे॥१५१॥
 
बहूतांपरी कूसरी तत्त्वझाडा।<br />
परी अंतरी पाहिजे तो निवाडा॥
मना सार साचार ते वेगळे रे।<br />
समस्तांमधे एक ते आगळे रे॥१५२॥
 
नव्हे पिंडज्ञाने नव्हे तत्त्वज्ञाने ।<br />
समाधान कांही नव्हे तानमाने॥
नव्हे योगयागें नव्हे भोगत्यागें।<br />
समाधान ते सज्जनाचेनि योगे॥१५३॥
 
महावाक्य तत्त्वादिके पंचकर्णे।<br />
खुणे पाविजे संतसंगे विवर्णे॥
द्वितीयेसि संकेत जो दाविजेतो।<br />
तया सांडुनी चंद्रमा भाविजेतो॥१५४॥
 
दिसेना जनी तेचि शोधुनि पाहे।<br />
बरे पाहता गूज तेथेचि आहे॥
करी घेउ जाता कदा आढळेना।<br />
जनी सर्व कोंदाटले ते कळेना॥१५५॥
 
म्हणे जाणता तो जनी मूर्ख पाहे।<br />
अतर्कासि तर्की असा कोण आहे॥
जनीं मीपणे पाहता पाहवेना।<br />
तया लक्षितां वेगळे राहवेना॥१५६॥
 
बहू शास्त्र धुंडाळता वाड आहे।<br />
जया निश्चयो येक तोही न साहे॥
मती भांडती शास्त्रबोधे विरोधें।<br />
गती खुंटती ज्ञानबोधे प्रबोधे॥१५७॥
 
श्रुती न्याय मीमांसके तर्कशास्त्रे।<br />
स्मृती वेद वेदान्तवाक्ये विचित्रे॥
स्वये शेष मौनावला स्थीर पाहे।<br />
मना सर्व जाणीव सांडून राहे॥१५८॥
 
जेणे मक्षिका भक्षिली जाणिवेची।<br />
तया भोजनाची रुची प्राप्त कैची॥
अहंभाव ज्या मानसीचा विरेना।<br />
तया ज्ञान हे अन्न पोटी जिरेना॥१५९॥
 
नको रे मना वाद हा खेदकारी।<br />
नको रे मना भेद नानाविकारी॥
नको रे मना शीकवूं पूढिलांसी।<br />
अहंभाव जो राहिला तूजपासी॥१६०॥
 
अहंतागुणे सर्वही दुःख होते।<br />
मुखे बोलिले ज्ञान ते व्यर्थ जाते॥
सुखी राहता सर्वही सूख आहे।<br />
अहंता तुझी तुंचि शोधुन पाहे॥१६१॥
 
अहंतागुणे नीति सांडी विवेकी।<br />
अनीतीबळे श्लाघ्यता सर्व लोकी॥
परी अंतरी अर्वही साक्ष येते।<br />
प्रमाणांतरे बुद्धि सांडूनि जाते॥१६२॥
 
देहेबुद्धिचा निश्चयो दृढ जाला।<br />
देहातीत ते हीत सांडीत गेला॥
देहेबुद्धि ते आत्मबुद्धि करावी।<br />
सदा संगती सज्जनाची धरावी॥१६३॥
 
मनें कल्पिला वीषयो सोडवावा।<br />
मनें देव निर्गूण तो ओळखावा॥
मनें कल्पिता कल्पना ते सरावी।<br />
सदा संगती सज्जनाची धरावी॥१६४॥
 
देहादीक प्रपंच हा चिंतियेला।<br />
परी अंतरी लोभ निश्चित ठेला॥
हरीचिंतने मुक्तिकांता करावी।<br />
सदा संगती सज्जनांची धरावी॥१६५॥
 
अहंकार विस्तारला या देहाचा।<br />
स्त्रियापुत्रमित्रादिके मोह त्यांचा॥
बळे भ्रांति हें जन्मचिंता हरावी।<br />
सदा संगती सज्जनांची धरावी॥१६६॥
 
बरा निश्चयो शाश्वताचा करावा।<br />
म्हणे दास संदेह तो वीसरावा॥
घडीने घडी सार्थकाची धरावी।<br />
सदा संगती सज्जनांची धरावी॥१६७॥
 
करी वृत्ती जो संत तो संत जाणा।<br />
दुराशागुणे जो नव्हे दैन्यवाणा॥
उपाधी देहेबुद्धीते वाढवीते।<br />
परी सज्जना केविं बाधु शके ते॥१६८॥
 
नसे अंत आनंत संता पुसावा।<br />
अहंकारविस्तार हा नीरसावा॥
गुणेवीण निर्गुण तो आठवावा।<br />
देहेबुद्धिचा आठवु नाठवावा॥१६९॥
 
देहेबुद्धि हे ज्ञानबोधे त्यजावी।<br />
विवेके तये वस्तुची भेटी घ्यावी॥
तदाकार हे वृत्ति नाही स्वभावे।<br />
म्हणोनी सदा तेचि शोधीत जावे॥१७०॥
 
असे सार साचार तें चोरलेसे।<br />
इहीं लोचनी पाहता दृश्य भासे॥
निराभास निर्गुण तें आकळेना।<br />
अहंतागुणे कल्पिताही कळेना॥१७१॥
 
स्फुरे वीषयी कल्पना ते अविद्या।<br />
स्फुरे ब्रह्म रे जाण माया सुविद्या॥
मुळीं कल्पना दो रुपें तेचि जाली।<br />
विवेके तरी स्वस्वरुपी मिळाली॥१७२॥
 
स्वरुपी उदेला अहंकार राहो।<br />
तेणे सर्व आच्छादिले व्योम पाहो॥
दिशा पाहतां ते निशा वाढताहे।<br />
विवेके विचारे विवंचुनि पाहे॥१७३॥
 
जया चक्षुने लक्षिता लक्षवेना।<br />
भवा भक्षिता रक्षिता रक्षवेना॥
क्षयातीत तो अक्षयी मोक्ष देतो।<br />
दयादक्ष तो साक्षिने पक्ष घेतो॥१७४॥
 
विधी निर्मिती लीहितो सर्व भाळी।<br />
परी लीहिता कोण त्याचे कपाळी॥
हरू जाळितो लोक संहारकाळी।<br />
परी शेवटी शंकरा कोण जाळी॥१७५॥

जगी द्वादशादित्य हे रुद्र अक्रा।<br />
असंख्यात संख्या करी कोण शक्रा॥
जगी देव धुंडाळिता आढळेना।<br />
जगी मुख्य तो कोण कैसा कळेना॥१७६॥
 
तुटेना फुटेना कदा देवराणा।<br />
चळेना ढळेना कदा दैन्यवाणा॥
कळेना कळेना कदा लोचनासी।<br />
वसेना दिसेना जगी मीपणासी॥१७७॥
 
जया मानला देव तो पुजिताहे।<br />
परी देव शोधुनि कोणी न पाहे॥
जगी पाहता देव कोट्यानुकोटी।<br />
जया मानली भक्ति जे तेचि मोठी॥१७८॥
 
तिन्ही लोक जेथूनि निर्माण झाले।<br />
तया देवरायासि कोणी न बोले॥
जगीं थोरला देव तो चोरलासे।<br />
गुरूवीण तो सर्वथाही न दीसे॥१७९॥
 
गुरु पाहता पाहता लक्ष कोटी।<br />
बहूसाल मंत्रावळी शक्ति मोठी॥
मनी कामना चेटके धातमाता।<br />
जनी व्यर्थ रे तो नव्हे मुक्तिदाता॥१८०॥
 
नव्हे चेटकी चाळकू द्रव्यभोंदु।<br />
नव्हे निंदकू मत्सरू भक्तिमंदू॥
नव्हे उन्मतू वेसनी संगबाधू।<br />
जनी ज्ञानिया तोचि साधु अगाधू॥१८१॥
 
नव्हे वाउगी चाहुटी काम पोटी।<br />
क्रियेवीण वाचाळता तेचि मोठी॥
मुखे बोलिल्यासारिखे चालताहे।<br />
मना सद्गुरु तोचि शोधुनि पाहे॥१८२॥
 
जनी भक्त ज्ञानी विवेकी विरागी।<br />
कृपाळु मनस्वी क्षमावंत योगी॥
प्रभु दक्ष व्युत्पन्न चातुर्य जाणे।<br />
तयाचेनि योगे समाधान बाणे॥१८३॥
 
नव्हे तोचि जाले नसे तेचि आले।<br />
कळो लागले सज्जनाचेनि बोले॥
अनिर्वाच्य ते वाच्य वाचे वदावे।<br />
मना संत आनंत शोधीत जावे॥१८४॥
 
लपावे अति आदरे रामरुपी।<br />
भयातीत निश्चीत ये स्वस्वरुपी॥
कदा तो जनी पाहतांही दिसेना।<br />
सदा ऐक्य तो भिन्नभावे वसेना॥१८५॥
 
सदा सर्वदा राम सन्नीध आहे।<br />
मना सज्जना सत्य शोधुन पाहे॥
अखंडीत भेटी रघूराजयोगू।<br />
मना सांडीं रे मीपणाचा वियोगू॥१८६॥
 
भुते पिंड ब्रह्मांड हे ऐक्य आहे।<br />
परी सर्वही स्वस्वरुपी न साहे॥
मना भासले सर्व काही पहावे।<br />
परी संग सोडुनि सुखी रहावे॥१८७॥
 
देहेभान हे ज्ञानशस्त्रे खुडावे।<br />
विदेहीपणे भक्तिमार्गेचि जावे॥
विरक्तीबळे निंद्य सर्वै त्यजावे।<br />
परी संग सोडुनि सुखी रहावे॥१८८॥
 
मही निर्मिली देव तो ओळखावा।<br />
जया पाहतां मोक्ष तत्काळ जीवा॥
तया निर्गुणालागी गूणी पहावे।<br />
परी संग सोडुनि सुखे रहावे॥१८९॥
 
नव्हे कार्यकर्ता नव्हे सृष्टिभर्ता।<br />
पुरेहून पर्ता न लिंपे विवर्ता॥
तया निर्विकल्पासि कल्पित जावे।<br />
परि संग सोडुनि सुखे रहावे॥१९०॥
 
देहेबुद्धिचा निश्चयो ज्या ढळेना।<br />
तया ज्ञान कल्पांतकाळी कळेना॥
परब्रह्म तें मीपणे आकळेना।<br />
मनी शून्य अज्ञान हे मावळेना॥१९१॥
 
मना ना कळे ना ढळे रुप ज्याचे।<br />
दुजेवीण तें ध्यान सर्वोत्तमाचे॥
तया खुण ते हीन दृष्टांत पाहे।<br />
तेथे संग निःसंग दोन्ही न साहे॥१९२॥
 
नव्हे जाणता नेणता देवराणा।<br />
न ये वर्णिता वेदशास्त्रा पुराणा॥
नव्हे दृश्य अदृश्य साक्षी तयाचा।<br />
श्रुती नेणती नेणती अंत त्याचा॥१९३॥
 
वसे हृदयी देव तो कोण कैसा।<br />
पुसे आदरे साधकू प्रश्न ऐसा॥
देहे टाकिता देव कोठे पहातो ।<br />
परि मागुता ठाव कोठे रहातो॥१९४॥
 
बसे हृदयी देव तो जाण ऐसा।<br />
नभाचेपरी व्यापकू जाण तैसा॥
सदा संचला येत ना जात कांही।<br />
तयावीण कोठे रिता ठाव नाही॥१९५॥
 
नभी वावरे जा अणुरेणु काही।<br />
रिता ठाव या राघवेवीण नाही॥
तया पाहता पाहता तोचि जाले।<br />
तेथे लक्ष आलक्ष सर्वे बुडाले॥१९६॥
 
नभासारिखे रुप या राघवाचे।<br />
मनी चिंतिता मूळ तुटे भवाचे॥
तया पाहता देहबुद्धी उरेना।<br />
सदा सर्वदा आर्त पोटी पुरेना॥१९७॥
 
नभे व्यापिले सर्व सृष्टीस आहे।<br />
रघूनायका ऊपमा ते न साहे॥
दुजेवीण जो तोचि तो हा स्वभावे।<br />
तया व्यापकू व्यर्थ कैसे म्हणावे॥१९८॥
 
अती जीर्ण विस्तीर्ण ते रुप आहे।<br />
तेथे तर्कसंपर्क तोही न साहे॥
अती गुढ ते दृश्य तत्काळ सोपे।<br />
दुजेवीण जे खुण स्वामिप्रतापे॥१९९॥
 
कळे आकळे रुप ते ज्ञान होता।<br />
तेथे आटली सर्वसाक्षी अवस्था॥
मना उन्मनी शब्द कुंठीत राहे।<br />
तो रे तोचि तो राम सर्वत्र पाहे॥२००॥
 
कदा ओळखीमाजि दूजे दिसेना।<br />
मनी मानसी द्वैत काही वसेना॥
बहूता दिसा आपली भेट जाली।<br />
विदेहीपणे सर्व काया निवाली॥२०१॥
 
मना गुज रे तूज हे प्राप्त झाले।<br />
परी अंतरी पाहिजे यत्न केले॥
सदा श्रवणे पाविजे निश्चयासी।<br />
धरी सज्जनसंगती धन्य होसी॥२०२॥
 
मना सर्वही संग सोडूनि द्यावा।<br />
अती आदरे सज्जनाचा धरावा॥
जयाचेनि संगे महादुःख भंगे।<br />
जनी साधनेवीण सन्मार्ग लागे॥२०३॥
 
मना संग हा सर्वसंगास तोडी।<br />
मना संग हा मोक्ष तात्काळ जोडी॥
मना संग हा साधना शीघ्र सोडी।<br />
मना संग हा द्वैत निःशेष मोडी॥२०४॥
 
मनाची शते ऐकता दोष जाती।<br />
मतीमंद ते साधना योग्य होती॥
चढे ज्ञान वैराग्य सामर्थ्य अंगी।<br />
म्हणे दास विश्वासत मुक्ति भोगी॥२०५॥
 
॥ जय जय रघुवीर समर्थ ॥




<span class='index-text'> manache shlok </span>