---
slug: /kalika-ashtak
---
# श्री कालिकाष्टकम्

ध्यानम् --<br />
गलद्रक्तमुण्डावलीकण्ठमाला<br />
महाघोररावा सुदंष्ट्रा कराला ।<br />
विवस्त्रा श्मशानालया मुक्तकेशी<br />
महाकालकामाकुला कालिकेयम् ॥ १ ॥

भुजेवामयुग्मे शिरोऽसिं दधाना<br />
वरं दक्षयुग्मेऽभयं वै तथैव ।<br />
सुमध्याऽपि तुङ्गस्तना भारनम्रा<br />
लसद्रक्तसृक्कद्वया सुस्मितास्या ॥ २ ॥

शवद्वन्द्वकर्णावतंसा सुकेशी<br />
लसत्प्रेतपाणिं प्रयुक्तैककाञ्ची ।<br />
शवाकारमञ्चाधिरूढा शिवाभि-<br />
-श्चतुर्दिक्षुशब्दायमानाऽभिरेजे ॥ ३ ॥

स्तुतिः --<br />
विरञ्च्यादिदेवास्त्रयस्ते गुणास्त्रीन्<br />
समाराध्य कालीं प्रधाना बभूवुः ।<br />
अनादिं सुरादिं मखादिं भवादिं<br />
स्वरूपं त्वदीयं न विन्दन्ति देवाः ॥ १ ॥

जगन्मोहिनीयं तु वाग्वादिनीयं<br />
सुहृत्पोषिणी शत्रुसंहारणीयम् ।<br />
वचस्तम्भनीयं किमुच्चाटनीयं<br />
स्वरूपं त्वदीयं न विन्दन्ति देवाः ॥ २ ॥

इयं स्वर्गदात्री पुनः कल्पवल्ली<br />
मनोजास्तु कामान् यथार्थं प्रकुर्यात् ।<br />
तथा ते कृतार्था भवन्तीति नित्यं<br />
स्वरूपं त्वदीयं न विन्दन्ति देवाः ॥ ३ ॥

सुरापानमत्ता सुभक्तानुरक्ता<br />
लसत्पूतचित्ते सदाविर्भवत्ते ।<br />
जपध्यानपूजासुधाधौतपङ्का<br />
स्वरूपं त्वदीयं न विन्दन्ति देवाः ॥ ४ ॥

चिदानन्दकन्दं हसन्मन्दमन्दं<br />
शरच्चन्द्रकोटिप्रभापुञ्जबिम्बम् ।<br />
मुनीनां कवीनां हृदि द्योतयन्तं<br />
स्वरूपं त्वदीयं न विन्दन्ति देवाः ॥ ५ ॥

महामेघकाली सुरक्तापि शुभ्रा<br />
कदाचिद्विचित्राकृतिर्योगमाया ।<br />
न बाला न वृद्धा न कामातुरापि<br />
स्वरूपं त्वदीयं न विन्दन्ति देवाः ॥ ६ ॥

क्षमस्वापराधं महागुप्तभावं<br />
मया लोकमध्ये प्रकाशीकृतं यत् ।<br />
तव ध्यानपूतेन चापल्यभावात्<br />
स्वरूपं त्वदीयं न विन्दन्ति देवाः ॥ ७ ॥

यदि ध्यानयुक्तं पठेद्यो मनुष्य-<br />
-स्तदा सर्वलोके विशालो भवेच्च ।<br />
गृहे चाष्टसिद्धिर्मृते चापि मुक्तिः<br />
स्वरूपं त्वदीयं न विन्दन्ति देवाः ॥ ८ ॥

इति श्रीमच्छङ्कराचार्य विरचितं श्री कालिकाष्टकम् ॥


<span class='index-text'> kalika ashtkam stotram </span>